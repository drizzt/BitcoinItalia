# Gruppo Telegram “Bitcoin Italia” 
## Per entrare nel gruppo
https://t.me/bitcoinita
### Amministratori/moderatori del gruppo
(in ordine strettamente alfabetico di nome)
  * Giacomo Zucco [@giacomozucco](https://t.me/giacomozucco)
  * Lawrence Nahum [@greenaddress](https://t.me/greenaddress)
  * Luca Venturini [@lucayepa](https://t.me/lucayepa)
  * Luigi Angotzi [@Luigi_Ang](https://t.me/Luigi_Ang)
  * Timothy Redaelli [@THREADelli](https://t.me/THREADelli)

### Regole del gruppo
Il gruppo è stato creato per:
  1. Discutere di Bitcoin e delle applicazioni e sviluppi della Blockchain Bitcoin.
  2. Condividere le informazioni in merito.
  3. Dare risposte e, nel limite del possibile, supporto ai neofiti che si avvicinano a questa tecnologia.

Parliamo dunque della tecnologia di cui siamo entusiasti, degli argomenti teorici ad essa direttamente collegati (economici, sociali, legali, tecnologici), dei business sviluppati o da svilupparsi attorno alla medesima,  e degli aspetti pratici legati al suo uso, delle prospettive e della visione che la stessa sottintende. Esistono chat per argomenti specifici nelle quali vi chiediamo di spostarvi nel caso una discussione sugli stessi si protragga e monopolizzi la chat:
* [Bitcoin - Fiat & Alt Trading](https://t.me/cryptotradingitalia) (trading)
* [Bitcoin e gambling (Poker / scommesse)](https://telegram.me/joinchat/AAR0rz3LDH4tIKNJ52ubjg) (chat dedicata ai giochi che supportano Bitcoin, e in generale al gambling)
* [Bitcoin: IQ, Tech, Econ & Politics](https://t.me/Bitcoin_e_politica) (Discussioni di tecnologia, economia, politica.
Immagine profilo obbligatoria.)
* [Hardware & Software (no mining)](https://t.me/ItalyBitcoinHWandSW) (NON dedicata al mining)
* [BW Arbitrage & Cryptoexchange](http://t.me/ArbitrageCryptoExchangeITA)
* [Bitcoin Gateways](https://t.me/bitcoinIta_Gateways) Gruppo italiano per discutere dei gateways tra Bitcoin ed altre valute
* [Bitcoin e Servizi di Pagamento (carte & conti)](https://t.me/Bitcoineservizidipagamento)
* [Bitcoin Dev Italia](https://t.me/bitcoindevitalia) Chat sviluppatori

Chat specifiche per sub argomento:
* [Bitcoin Lightning network IT](https://t.me/joinchat/A4TclT5zDFZpnGUTHFHnpg) 
* [Liquid Italia (Bitcoin sidechain)](https://t.me/liquid_ita) Bitcoin Segregated Witness IT

**Gli amministratori di questo gruppo agiranno con la massima determinazione in questi casi:**

* No Troll: non è ammesso trolling, teorie del complotto, attacchi ad hominem, paranoie, spam, disinformazione, "[montagne di merda](https://nientestronzate.wordpress.com/2014/11/01/la-teoria-della-montagna-di-merda-2/)".
* No Propaganda : lo scopo di questo gruppo non è cercare di convincersi reciprocamente o il fare proselitismo. Assumete che le controparti abbiano una risorsa tempo limitata e rispettate questo vincolo. 
* No Bot: non sono ammessi bot nel gruppo salvo eventuali che gli amministratori potrebbero ritenere necessari a loro discrezione.
* No Against: questa chat non nasce in contrapposizione ad altre o in polemica verso i moderatori di quelle chat.
* No Advertising: su questa chat è vietato pubblicizzare prodotti o servizi (anche cripto valute).
* No Legal Threat: minacciare azioni legali è una tipica modalità per intimorire gli interlocutori. Se ritenete che qualcuno abbia davvero violato la legge intraprendete -se lo ritenete- le azioni legali ma non minacciatele ne datene informazione in pubblico sulla chat.
* No Moral High Ground: un proposito a fin di bene o "moralmente superiore" non è una scusa per essere scortese, aggressivo o più in generale per violare queste regole. Tali comportamenti hanno un impatto negativo sulle cause che pretendono di difendere, e per questa ragione non sono ammessi su Bitcoin Italia.

#### 1- Rimani sul topic.

Ti interessa qualcos’altro? *Bene*, è più che legittimo (e anche molto *sano*, per la verità).

Semplicemente, per favore, **non venire a cercarlo qui**.

Ci sono molti altri gruppi Telegram e Facebook  oltre a questo, sui temi più disparati, comprese le altre cryptovalute. Ci sono anche molti altri chat app e social network oltre a questo. Ci sono anche molte altre cose belle da fare nella vita oltre a chattare! Questo gruppo non è un luogo per lamentarsi di continuo dell’ingiustizia della vita, per esprimere in modo estenuante la tua poliedrica e pittoresca personalità, per profetizzare all’infinito l’imminente fine del mondo (o del Bitcoin), per spammare o per pubblicizzare tue iniziative personali e/o particolari non attinenti al Bitcoin. 

Questo non è un gruppo di discussione di questioni varie eventuali. Con questo non si sminuisce l’importanza di altri temi (come possono essere il calcio, l’amore, la religione, la politica estera, la bioetica, il terrorismo, l’effetto serra, i problemi della giustizia e dell’immigrazione, la sessualità, l’estinzione dei panda,il cinema, la musica, la moralità, il senso della vita)... semplicemente si dichiara che lo *scopo* di questo gruppo è trattare **solo** quelli sopra esplicitati, e non tutti. E’ una cosa buona che tu non parli solo di Bitcoin nella tua vita (sarebbe inquietante)...passa da queste parti solo quando vuoi parlare di quello, per piacere.

Mentre si parla può accadere di andare fuori tema e gli amministratori cercheranno di essere (equamente) ragionevoli nel caso accada. Come utente cerca di non abusarne.

La moderazione del gruppo e i comportamenti ammissibili o meno in chat non sono topic della stessa. Se hai problemi con le scelte di moderazione, contatta direttamente uno dei moderatori per spiegare il tuo punto di vista. 

#### 2- Sii civile e sereno.
Non è un luogo per sfogare le tue frustrazioni o lo stress accumulato nella giornata, né per dare sfoggio delle tue abilità coprolalistiche, né per intraprendere qualche rissa infantile o qualche crociata personale, né per porre ultimatum o emettere scomuniche. Qui si parla con tutti, **fermi nei contenuti ma educati nei modi. Non si insulta, non si minaccia.**

Se proprio qualcuno ti insulta senza motivo e ti senti in dovere di rispondere, fallo al limite una volta sola, poi continua in privato o blocca quella persona. Non iniziare guerre dei cent’anni, e cerca per piacere di non fartici nemmeno trascinare, almeno per quanto ti è umanamente possibile. Questo non è un talk show con Sgarbi che tira gli schiaffi. Se rimani coinvolto in una polemica, tieni la discussione incentrata sul problema, non sulle persone coinvolte. Supponi sempre che gli individui parlino a titolo personale, e mai per conto delle organizzazioni di cui possono fare parte, a meno che non sia esplicitamente asserito il contrario dalla controparte. Cerca di evitare di cadere in fallacie logiche, ne trovi un elenco qui https://yourlogicalfallacyis.com

Evitate di riavviare su questa chat flame accaduti su altre chat.
Messaggi che incitano all'uso della violenza o all'odio razziale, etnico, nazionalistico o religioso non sono ammessi. 
Mentre è consentito discutere qualsiasi idea politica o religiosa all'interno di un ragionamento attinenti al Bitcoin, non sono ammesse invece ingiurie alle credenze altrui. Analogamente non è ammessa propaganda politica o di fedi religiose o contro le stesse. 
Chiediamo a tutti di collaborare in questo senso nel mantenere nel gruppo un'atmosfera favorevole al confronto.

Non è ammesso chiedere denaro agli altri membri del gruppo in alcuna forma sia esso fiat o cryptocurrency, quindi non si può postare un IBAN o un indirizzo Bitcoin, fatte salve grandi campagne che possono interessare molti. 

#### 3- Scrivi in modo leggibile.
Tieni conto che sei in un gruppo di centinaia di persone (molte delle quali ricevono notifica di ogni nuovo post): cerca di pubblicare in modo ordinato, compatto e responsabile. **Non intasare il gruppo con messaggi in rapida successione.**

Può capitare che la discussione degeneri facilmente e si venga subissati di messaggi inviati in rapida successione. In casi come questi perdere il filo del discorso è questione di pochi messaggi: si possono intrecciare dialoghi e discussioni differenti, rendendo illeggibile e di difficile comprensione il flusso del gruppo. Per questo motivo è consigliabile inviare un unico messaggio, anche lungo, e attendere che il destinatario (o i destinatari) risponda prima di inviare un secondo messaggio.

Utilizza maiuscole e minuscole. IL TUTTO MAIUSCOLO EQUIVALE AD URLARE.

#### 4- Rispetta la privacy
Non richiedere agli altri utenti informazioni personali di qualsiasi tipo. Se dopo essere entrati in confidenza volete scambiare questo genere di informazioni fatelo attraverso messaggi personali e non sul gruppo.

Se un utente sta utilizzando un alias, un soprannome o uno pseudonimo, rispetta il suo desiderio di anonimato. Anche se si è amici intimi di quella persona è più cortese usare il suo soprannome. Non usare il vero nome di quella persona in questo gruppo senza il suo permesso.

Considera che tante persone vedranno i tuoi commenti, magari anche il tuo prossimo datore di lavoro. Assumi sempre che un commento possa rimanere archiviato su sistemi di terze parti. 

#### 5- Policy riguardo username e nickname
Nel gruppo non è permesso l'impiego di nomi utente inappropriati. Che ti sembri giusto o no, stabilire il confine tra nomi utente accettabili e inaccettabili non spetta al creatore del nome utente ma ai moderatori del gruppo.

Di seguito si esemplificano alcune categorie di nomi non consentiti (l'elenco non è esaustivo).

##### Nomi utente provocatori
* Nomi che incitano anche indirettamente all'odio razziale, etnico, nazionalistico o religioso
* Nomi offensivi legati a vere o presunte caratteristiche razziali, etniche, nazionalistiche o religiose
* Nomi legati a simboli di odio razziale, etnico, nazionalistico o religioso
* Nomi legati ad atti sessuali e organi genitali, anche in forme gergali o allusive
* Nomi scatologici, pornografici, volgari o altrimenti offensivi
* Nomi legati ad atti violenti o illegali o che incitano a compierli
* Variazioni creative per aggirare le limitazioni precedenti, basate su variazioni ortografiche o sostituzioni di lettere e numeri

Tali nomi utente possono essere percepiti come offensivi o provocatori, divenire oggetto di abuso, risultare sgradevoli nei confronti degli altri utenti. In ogni caso essi distraggono dal dibattito di merito su Bitcoin.

##### Nomi utente promozionali
* Nomi che riproducono o reclamizzano un'impresa, un marchio o un prodotto commerciale
* Nomi di aziende, organizzazioni, società, associazioni, siti web, soprattutto se registrati allo scopo di inserire informazioni relative alle proprie attività.
* Nomi che alludano al ruolo di portavoce ufficiali di una persona, un'impresa, un ente o un'organizzazione.

Vietare questo genere di nomi è prima di tutto a tutela dell'impresa: dato che non abbiamo modo di confermare l'identità dei propri utenti, non si può garantire che un marchio venga usato solo dai legittimi proprietari. Il nome utente in ogni caso deve riferirsi ad una singola persona, non ad un gruppo o azienda. 

##### Nomi utente diffamatori o abusivi
* Nomi che insultano, deridono o diffamano altri utenti, persone anche non operanti nel gruppo, gruppi di persone o, imprese.
* Nomi che divulgano informazioni personali altrui.
* Nomi che corrispondono, contengono o richiamano codici fiscali, numeri telefonici, indirizzi fisici o di posta elettronica, siti web propri o altrui.

Molestie e diffamazione, anche quando non costituiscano reato, sono comportamenti inappropriati: il nome utente non è un mezzo per attaccare altri utenti o anche solo sottolineare il disaccordo con loro.

##### Nomi utente che generano confusione
* Nomi che possono essere confusi con quelli di altri utenti, specie se molto noti (amministratori, utenti precedentemente bannati dal gruppo). Se esiste già un utente nel gruppo con lo stesso nome utente che vuoi adottare tu (ed eventualmente con il tuo stesso nome anagrafico), per distinguerti puoi usare un diminutivo o uno pseudonimo o aggiungere qualche altro termine che ti distingua. In tutti questi casi potrebbe non essere sufficiente ricorrere a mere sostituzioni di caratteri o altre variazioni minime.
* Nomi che richiamano le funzioni di sistema o contengono termini usati comunemente (ad esempio "bot", etc.) o che possono dare in qualche modo l'impressione di un ruolo ufficiale all'interno della comunità degli utenti (ad esempio contenenti "amministratore", "moderatore", "sysop", etc.).
* Nomi eccessivamente lunghi o articolati, difficili da riportare e ricordare, ad esempio lunghe sequenze casuali o apparentemente casuali di numeri o lettere ("ZJUn5XDLfqSve6yO", "asdfjjjjjjjk", "32104157238") inclusi i numeri di telefono o sequenze che assomiglino a indirizzi IPv4 e IPv6.

### PROVVEDIMENTI IN CASO DI VIOLAZIONE DELLE POLICY:
Gli amministratori hanno un ruolo; sono i facilitatori di questa comunità. Ma anche tu lo sei. 
Quando vedi in chat un comportamento scorretto, non rispondere. Rispondere incoraggia il cattivo comportamento, consuma la tua energia e spreca il tempo di tutti. Basta segnalarlo agli amministratori.  
Non sottoponete loro invece casi attinenti a comportamenti avvenuti non su questa lista.

In caso di commenti che non rispettino le semplici regole di cui sopra, gli amministratori del gruppo cancelleranno il post in violazione delle regole e vi chiederanno, tramite commento pubblico e/o messaggio privato, di stare più attenti e di sforzarvi di più.

In caso di violazioni **gravi** o **alla seconda ripetizione** della violazione delle regole, gli amministratori (che non possono perdere anni a ripetere sempre le stesse richieste alle mendesime persone) il messaggio/i incriminato verrà cancellato e l’autore messo in sospensione per un giorno.

**'Three strikes and you're out'**

Alla terza violazione delle policy della lista, gli amministratori del gruppo banneranno definitivamente il responsabile delle violazioni.

#### Gestione dei nomi utente inappropriati

**Segnalazione**

Per segnalare ad un utente che il suo nome utente pare essere inappropriato, contattare i moderatori del gruppo segnalando una motivazione riguardante il caso specifico.

**Gestione**

Qualora la segnalazione venga ritenuta congruente con le limitazioni ai nomi utente previste da questa policy del gruppo, il moderatore provvederà ad inviare una richiesta di cambiamento all'utente con il nickname problematico, richiedendo la modifica, sospendendo nel frattempo la sua possibilità di postare nel gruppo.
L'utente dovrà provvedere entro 1 giorno a modificare il nickname, passato il quale l'utente verrà definitivamente rimosso dal gruppo, al quale potrà riaccedere con un nickname in linea con questa policy.

#### Responsabilità
Gli amministratori del gruppo non visualizzano in anteprima i nuovi post; non si assumono alcuna responsabilità per i contenuti pubblicati dalla community. Sono volontari che moderano il gruppo su base best effort e non danno alcun garanzia legale riguardo  un livello di servizio, soprattutto riguardo alla rimozione di materiale non conforme.

### UNA (DOVEROSA) APPENDICE FILOSOFICA:
**Queste regole non hanno NULLA a che fare con la "censura" o con la "libertà d’espressione".**
Si tratta semplicemente dell’esposizione franca e sistematica degli *scopi* per cui questo gruppo è stato creato, dei *metodi* che i creatori/promotori di questo gruppo hanno proposto di seguire, delle modalità con cui gli amministratori difenderanno e garantiranno i suddetti scopi e metodi. Questo spazio virtuale non è "res nullius" e non è nemmeno un qualche strano tipo di “proprietà collettiva”: è invece uno spazio **privato**, del quale ogni diritto appartiene in senso ultimo a Telegram Messenger LLP e in senso immediato a coloro che lo gestiscono secondo le regole previste da Telegram Messenger LLP. (gli *amministratori* del gruppo).

Nessuno ti ha mai *obbligato* a iscriverti a Telegram o ti obbliga a utilizzarlo in questo momento: se ti sei iscritto è perchè hai accettato il meccanismo di funzionamento di questo messenger (anche per quanto riguarda i *gruppi*), le limitazioni tecniche che esso impone e regole contrattuali che l’iscrizione implicava. In particolare, poi, nessuno ti *obbliga* a rimanere membro di questo gruppo: sei stato "cooptato" secondo le normalissime modalità previste dai gruppi Telegram, e rimani sempre liberissimo di uscirne premendo un tasto (così come quando ricevi un messaggio non gradito sei liberissimo di cancellarlo premendo un tasto). Stando così le cose, a livello di "legittimità", gli amministratori di questo gruppo (come di ogni altro) potrebbero serenamente richiedere ai partecipanti un accordo su *qualsiasi* tipo di regolamento senza che si possa parlare di "censura" o ci si possa appellare alla "libertà d’espressione".
In questo senso gli amministratori potranno di volta in volta aggiornare e modificare questa policy senza che gli utenti possano ritenersi in qualche modo imbrogliati. 

Il fatto poi che la community Bitcoin sia impermeata di un approccio libertario *non implica* che gli amministratori di questo gruppo non abbiano il diritto di richiederti la condivisione di uno scopo e il rispetto di un metodo: se partecipi alla redazione di un quotidiano e pretendi di pubblicare in prima pagina a caratteri cubitali una tua lettera d’amore, non è affatto "illiberale" da parte dell’editore o delle figure da lui delegate (direttore, caporedattori, redattori, ecc.) chiederti di rispettare la linea del giornale e l’impaginazione ritenuta più efficace ... è semplice diritto di proprietà misto a buon senso.
